---
title: Bidragssystem för föreningar inom förbundet Ung Pirat
type: Övergripande Styrdokument
---
_antaget vid UPK 2017, reviderat vid UPK 2020_

## Förbundets utformning
Ung Pirat är ett förbund bestående av tre olika sorters organisationsformer. Förbundet som sådant är navet för Ung Pirats verksamhet. Förbundet arrangerar kongressen, planerar kampanjer, driver politik utåt och representerar hela Ung Pirat.

Hubbarna är de geografiskt betingade föreningar där de flesta av förbundets medlemmar finns. I minst fem hubbar jämnt fördelade över landet finner medlemmarna den närmaste aktiviteten och medlen för att engagera sig i densamma.

Nätverk fungerar som tematiska föreningar, i den mening att de organiserar de som är intresserade av något säskilt och vill göra det i grupp. Det kan vara ett särskilt politiskt område, ett fritidsintresse, eller om en så vill; en plats.

Förbundet finansierar verksamhet i hubbar och nätverk genom att betala ut verksamhetsbidrag med målet att de medlemmar som engagerar sig i de olika organisationsformerna ska kunna finansiera lämplig verksamhet på ett decentraliserat sätt, utan förbundets detaljstyrning. Ändock har förbundet en uppsättning krav på föreningarna för att pengarna inte bara ska samlas på hög utan faktiskt komma till användning i verksamhet som gynnar medlemmarna, rörelsen och därigenom samhället.

Detta dokument beskriver de bestämmelser som finns för bidragsutbetalningar från förbundet till hubbar och nätverk

## Allmänt om bidrag och utbetalning
Bidrag utbetalas endast till bankkonto eller likvärdigt tecknat i hubbens/nätverkets namn.

Förbundet har rätt att kräva återbetalning av hela eller delar av bidraget om hubben/nätverket blir avstängd i enlighet med förbundets stadga.

## Verksamhetsbidrag till hubbar
Berättigad till verksamhetsbidrag är hubbar som
* funnits sedan föregående kalenderår,
* skickat in justerat årsmötesprotokoll för föregående verksamhetsår,
* vid varje ansökningstillfälle godkänns av förbundet,
* har minst fem medlemmar och där minst 60% är i åldern 6 till och med 25 år,
* bedriver verksamhet av icke tillfällig karaktär utöver årsmötet,
* presenterar en verksamhetsredogörelse för föregående år, gärna som en verksamhetsberättelse som behandlas av hubbens årsmöte,
* inte utgör bidragsgrund för statsbidrag till någon annan organisation än Ung Pirat.

Stödet utbetalas till hubbar i slutet av januari om justerat årsmötesprotokoll från föregående år finns inskickat till förbundsstyrelsen vid den tidpunkten. Är så inte fallet hålls stödet innestående tills protokoll skickats in. Efter årsmöte bör hubben snarast skicka in protokollet till förbundet.

Hubbstödet utgörs av ett grundstöd på 10 000 kr ett stöd om 1000 kr per landsting i dess upptagningsområde samt en rörlig del på 30 kr per var medlem i åldern 6–25 år och bosatt i Sverige som hubben hade vid föregående årsskifte.

En hubb som söker verksamhetsbidrag för fler än 1000 medlemmar måste kunna visa att hubben uppfyller höga krav på demokratisk mognad. Årsmötet i hubben ska vara tillgängligt och anpassat till medlemsbasen. Styrelsens förvaltning av hubben ska ge medlemmarna insyn och medinflytande i föreningen. Detta gäller endast för utbetalning av den del av medlemsstöred som överstiger 1000 medlemmar. Om ett extra årsmöte hålls måste protokollet snarast skickas in till förbundet. Sista ansökningsdag för verksamhetsbidraget är 30:e juni året efter underlagsåret

## Verksamhetsbidrag till nätverk
Berättigad till verksamhetsbidrag är nätverk som
* funnits sedan föregående kalenderår,
* skickat in justerat årsmötesprotokoll för innevarande verksamhetsår,
* vid varje ansökningstillfälle godkänns av förbundet,
* har minst fem medlemmar och där minst 60% är i åldern 6 till och med 25 år,
* bedriver verksamhet av icke tillfällig karaktär utöver årsmötet,
* presenterar en verksamhetsredogörelse för föregående år, gärna som en verksamhetsberättelse som behandlas av nätverkets årsmöte,
* inte utgör bidragsgrund för statsbidrag till någon annan organisation än Ung Pirat.

Verksamhetsbidraget utgörs av ett grundstöd på 1400 kr samt ett medlemsstöd på 30 kr per var medlem i åldern 6–25 år och bosatt i Sverige som nätverket hade vid föregående årsskifte.

Ett nätverk som söker verksamhetsbidrag för fler än 1000 medlemmar måste kunna visa att nätverket uppfyller höga krav på demokratisk mognad. Årsmötet i nätverket ska vara tillgängligt och anpassat till medlemsbasen. Styrelsens förvaltning av nätverket ska ge medlemmarna insyn och medinflytande i föreningen. Detta gäller endast för utbetalning av den del av medlemsstödet som överstiger 1000 medlemmar. Om ett extra årsmöte hålls måste protokollet snarast skickas in till förbundet. Sista ansökningsdag för verksamhetsbidraget är 30:e juni året efter underlagsåret.

## Uppstartsbidrag till nätverk
Uppstartsbidrag ges till nätverk som hållit uppstartsmöte under det aktuella kalenderåret. Uppstartsbidraget består av ett uppstartsstöd på 3 000 kr. Nätverket måste vid ansökningstillfället godkännas av förbundet för att vara berättigat till uppstartsbidrag. Uppstartsstödet utbetalas efter att justerat protokoll från uppstartsmötet skickats in. Nätverket måste ha minst fem medlemmar i åldern 6–25 år för att bidraget ska betalas ut.