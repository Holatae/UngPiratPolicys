---
title: Ung Pirats miljöpolicy
type: Policy
---
Alla individer, företag och organisationer i vårt samhälle har ett gemensamt ansvar för vår miljö, och så även förbundet Ung Pirat. Att arbeta för en bättre miljö är att arbeta långsiktigt för en hållbar framtid. Detta betyder att vi som organisation måste arbeta miljömedvetet.

Att vårda miljön innebär att arbeta för minskade utsläpp, källsortering och återvinning samt undvika energi- och resursslöseri. Genom att uppmuntra ett samhälle byggt på effektiv miljövänlig teknologi och förnyelsebara resurser bidrar vi till en hållbar livsstil, inte bara för vår egen utan också för framtida generationer.

Genom flitigt utnyttjande av modern informationsteknologi kan möten med aktiva från hela Sverige hållas över Internet, med minimal energianvändning som följd. Genom modern teknik kan vi lagra information, som annars skulle kräva tonvis av papper, i portabla media såsom skivor och USB-minnen.

När vi håller fysiska möten bokar vi transporter och färdmedel med hänsyn till utsläpp, främst då av växthusgaser, och det är självklart att välja alternativ som är skonsamma mot miljön. Tanken är bland annat att undvika onödig förbrukning av fossila bränslen, detta gör vi till exempel genom att prioritera tåg framför korta flygresor.

Vid inköp av mat och andra produkter köper vi i första hand miljövänliga och miljömärkta produkter, till exempel KRAV. Dessa ska alltid väljas när det endast existerar marginella prisskillnader. Även i andra fall ska man jämföra och väga de ekonomiska aspekterna mot hänsyn för miljön. Vi ska ha en fungerande källsortering i vår verksamhet när sådan är möjlig i kommunen.

**Genomförande:**

* Förbundet använder modern informationsteknologi och internet för att skapa virtuella mötesplatser för sina aktiva, med syfte att minska utsläpp från transporter och färdmedel.
* Förbundet arbetar i så stor omfattning som möjligt med digital information, med syfte att minska transporter av post och dokument samt mängden papperskopior i verksamheten.
* Förbundet bokat resor för sina engagerade och anställda med hänsyn till konsekvenserna för miljönm främst i syfte att minska utsläpp av växthusgaser.
* Förbundet har en fungerande källsortering på sina fysiska möten och i sitt dagliga arbete, förutsatt att den berörda kommunen tillhandahåller sådana sorteringsmöjligheter.
