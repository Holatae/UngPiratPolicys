---
title: Ung Pirats jämlikhetspolicy
type: Policy
---
_Text skrivet i kursivt är fastställd av förbundskongress och kan därmed ej ändras av styrelsen, med untantag för denna text_

Vi välkomnar alla människor till vårt förbund. Ung Pirat bygger på ett brett samhällsengagemang där alla ges möjlighet att delta och påverka. Vi samlas kring våra politiska kärnfrågor och strävar efter att engagera människor från samtliga samhällsgrupper, oavsett deras förutsättningar. Denna jämlikhetspolicy är ett led i vår strävan att göra förbundet tillgängligt för alla.

Jämlikhet är en grundpelare mot vilken en föreningsdemokrati lutar sig. För att kunna driva våra frågor i enlighet med demokratiska principer måste dessa drivas på ett jämlikt och brett sätt. Detta kräver att förbundet tar olika förutsättningar och individuella livsval i åtanke. Jämlikhet kan definieras på olika sätt, men får för oss främst två definitioner.

Med jämlikhet menas för det första att vi strävar efter en bred representation av samhällets olika grupper i vårt arbete. Detta är naturligt för oss eftersom förbundet arbetar för hela samhällets intressen snarare än en enskild grupps bästa. Med en mångfald av aktiva från alla hörn av samhället blir vi starkare som organisation och får en bättre bredd i synen på våra frågor. Bred representation hjälper också till att bygga upp ett varaktigt intresse i alla samhällsgrupper för våra frågor och vårt demokratiska arbete.

För det andra innebär jämlikhet att alla ska ges möjlighet att delta i förbundets aktiviteter. Det är viktigt att ingen diskrimineras på grund av begränsande förutsättningar. Exempel på sådana kan vara funktionsnedsättning eller ekonomiska hinder. Inte heller allergier eller särskilda matpreferenser grundade på etiska eller religiösa övertygelser ska hindra en medlem från att delta.

Genom att se till att möteslokaler klarar deltagarnas behov garanterar vi att alla medlemmar kan delta i förbundet på lika villkor oavsett eventuell funktionsnedsättning. Vi betalar också resa, kost, logi och andra rimliga omkostnader för stödpersoner såsom personliga assistenter när det är nödvändigt, exempelvis vid förbundskongressen.

På samma sätt är det viktigt att inte en dålig ekonomi förhindrar deltagande. Exempelvis ska man inte bli utestängd från den interna demokratin eller förbundets arbete för att man är student eller befinner sig i ekonomiska svårigheter. Därför strävar förbundet efter att erbjuda resa, mat och boende vid möten och arrangemang.

Då vi strävar efter nolltolerans mot trakasserier accepteras ingen diskriminering i Ung Pirat, oavsett om den är baserad på personlig grund eller grupptillhörighet. _Det är även viktigt att alla bemöts med respekt och tilltalas på de sätt och med de pronomen de önskar._

Vid ett sådant tillfälle ska det anmälas till förbundsstyrelsen och därefter utredas av jämlikhetsansvarige i samråd med förbundsstyrelsen för att avgöra hur man ska fortsätta.

Eftersom förbundet eftersträvar en bred representation av alla olika grupper vill vi också göra förbundet så tillgängligt som möjligt för medlemmar ur dessa grupper. För att skapa en välkomnande miljö är det viktigt att ingen blir trakasserad för sin grupptillhörighet. Därför arbetar vi mot diskriminering med avseende på livsstilsval, könsöverskridande identitet, etnisk tillhörighet, religion eller annan trosuppfattning, funktionsnedsättning, sexuell läggning, socioekonomisk bakgrund, utseende, ålder eller biologiska, sociala eller kulturella kön eller könsuttryck.